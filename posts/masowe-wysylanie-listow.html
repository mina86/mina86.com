<!-- subject: Masowe wysyłanie listów -->
<!-- date: 2008-07-03 12:16:38 -->
<!-- categories: Articles -->

<p>W tekście poniższym opiszę jak i dlaczego właśnie tak należy
    wysyłać masowe listy (tj. do wielu osób jednocześnie).  Dość
    często zdarza mi się otrzymywać wiadomości z przerośniętą
    listą adresatów, z których połowy nawet nie znam–jest
    to zdecydowanie niedobry sposób na rozsyłanie korespondencji!</p>

<!-- EXCERPT -->

<h3>Problem</h3>

  <p>Po pierwsze, nie każdy chce, aby inne osoby poznały jego adres.
    Tak samo jak nie powinno się ujawniać cudzych numerów telefonów
    czy adresów domowych tak samo nie powinno się ujawniać cudzych
    maili.</p>

  <p>Po wtóre, przerośnięty nagłówek <tt>To</tt> zwiększa
    prawdopodobieństwo, że adresaci znajdą się na jakiejś liście
    wykorzystywanej przez spamerów.  Wystarczy bowiem, aby jeden
    z odbiorców miał na dysku jakiegoś trojana, aby wszystkie
    adresy znalazły się w posiadaniu złych ludzi.</p>

  <p>I jeszcze można wspomnieć, iż niektóre listy dyskusyjne są
    skonfigurowane w ten sposób, że ignorują wiadomości
    z długimi listami odbiorców, zatem masowa korespondencja
    wysłana na listę dyskusyjną może i tak zostać
    zignorowana.</p>

  <h3>Rozwiązanie</h3>

  <p>Jak zatem wysyłać listy do wielu osób? W przypadku tradycyjnej
    poczty nie było innego wyjście jak powielanie tego samego listu
    wielokrotnie z innym adresem odbiorcy na
    kopercie. W internecie rozwiązanie takie jest jednak trochę
    absurdalne–nikomu przecież nie będzie się chciało przeklejać
    dziesiątki razy tej samej treści.</p>

  <p>Zapewne część z Czytelników zdaje sobie sprawę
    z istnienia nagłówka
    <a href="http://en.wikipedia.org/wiki/Carbon_copy"><acronym xml:lang="en"
    title="Carbon Copy">CC</acronym></a> (Kopia).  Jego działanie jest
    proste–list jest wysyłany zarówno do osób podanych
    w nagłówku <span xml:lang="en">To</span> (Do) jak
    i <acronym title="Carbon copy" xml:lang="en">CC</acronym>.
    Zazwyczaj, w tym drugim nagłówku podajemy adresy, do których
    list ma być wysłany niejako „przy okazji”.  Mechanizm
    ten nie rozwiązuje jednak problemu, gdyż wszyscy odbiorcy są nadal
    widoczni.</p>

  <p>Z pomocą przychodzi
    nagłówek <a href="http://en.wikipedia.org/wiki/Blind_carbon_copy"><acronym xml:lang="en"
    title="Blind Carbon Copy">BCC</acronym></a> (Tajna kopia), który
    działa analogicznie do <acronym xml:lang="en" title="Carbon
    Copy">CC</acronym>, tyle że jest usuwany z dostarczonej
    wiadomości, dzięki czemu żaden z odbiorców nie zna adresów
    innych odbiorców–mało tego, nawet nie może być pewny ich
    istnienia!</p>

  <p style="font-size: 1.1em">Wystarczy zatem wszystkie adresy, na
    które chcemy rozesłać list wpisać jako <acronym title="Blind
    Carbon Copy" xml:lang="en">BCC</acronym> i załatwione!
    Wypadałoby jeszcze wpisać coś do
    nagłówka <span xml:lang="en">To</span>–najprościej podać tam
    nasz własny adres.  W rezultacie jedynym adresem jaki każdy
    z odbiorców będzie widział będzie adres nadawcy.</p>

  <h3>Zakończenie</h3>

  <p>W ten oto sposób nikt nie będzie się burzył, iż rozsyłamy komu
    popadnie jego/jej adres oraz nie będziemy się przyczyniać do
    zwiększenia, i tak olbrzymiego przecież, natężenia spamu
    w Internecie.</p>

  <p>Na koniec warto jeszcze wspomnieć, iż niektóre listy dyskusyjne
    ignorują wiadomości, w których adres listy nie występuje
    w nagłówku <span xml:lang="en">To</span> czy
    <acronym xml:lang="en" title="Carbon copy">CC</acronym>.
    Najbezpieczniej zatem na listy dyskusyjne wysyłać listy
    osobno–zazwyczaj masowa korespondencja nie jest kierowana na
    listy, zatem nie powinno to być problemem.</p>

<!-- COMMENT -->
<!-- date: 2008-07-03 12:24:39 -->
<!-- nick: Zal -->
<!-- nick_url: http://zal.jogger.pl -->

<p>W zupełności się zgadzam. Aż mnie skręca, gdy ludzie korzystają z możliwości wysyłania e-maili, a ewidentnie nie wiedzą, jakie istnieją zasady.</p>

<p>W przypadkach większego wysyłania maili w „To” wrzucam najczęściej „Grupa odbiorców”, a reszta wygląda tak sam, jak to się przyjęło – odbiorcy do Blind Carbon Copy :P</p>

<p>Przydałaby się jednak funkcja umożliwiająca wysyłanie wielu listów o takiej samej treści jedynie ze zmienionymi polami „To” :&gt; Nie wiem, czy taki Thunderbird tego nie oferuje.</p>

<!-- COMMENT -->
<!-- date: 2008-07-03 12:53:46 -->
<!-- nick: mina86 -->
<!-- nick_url: http://mina86.com -->

<p>Tyle, że taka opcja niepotrzebnie zwiększałaby ruch w sieci. Jeżeli wielu spośród odbiorców ma konta na tym samym serwerze, to na ten serwer wiadomość zostanie wysłana tylko raz przy użyciu <span class="caps">BCC</span>, gdy tymczasem wiele razy, jeżeli będziemy wysyłać osobne listy ze zmienionym nagłówkiem To.</p>

<!-- COMMENT -->
<!-- date: 2008-07-03 12:55:16 -->
<!-- nick: Zal -->
<!-- nick_url: http://zal.jogger.pl -->

<p>Oczywiście. Ale odbiorca z pewnością czułby się lepiej ;]</p>

<!-- COMMENT -->
<!-- date: 2008-07-03 12:56:03 -->
<!-- nick: mina86 -->
<!-- nick_url: http://mina86.com -->

<p>Ja wiem… Osobiście nigdy na nagłówek To nie zwracam uwagi (o ile nei ma tam 50 pozycji).</p>

<!-- COMMENT -->
<!-- date: 2008-07-03 19:52:34 -->
<!-- nick: Radek -->
<!-- nick_url: http://rdominiak.jogger.pl -->

<p>Zal, jak chcesz żeby odbiorca poczuł się lepiej, to pisz maila używając zaimków w liczbie pojedynczej („piszę do Ciebie”...) a nie mnogiej („piszę do Was…”). Na nagłówek mało kto zwróci uwagę, a taka treść sugeruje że mail jest właśnie do tej jednej jedynej osoby :)</p>

<p>A przy okazji – chyba tylko niektóre interfejsy www wymagają podania kogość w „Do” („To”). Nie spotkałem się z żadnym programem pocztowym, który miałby coś przeciwko umieszczenia adresów tylko w <span class="caps">BCC</span>.</p>

<!-- COMMENT -->
<!-- date: 2009-01-08 18:19:52 -->
<!-- nick: mina86 -->
<!-- nick_url: http://mina86.com -->

<p>W dobie wszechogarniającego nas spamu może się zdarzyć, iż jakiś serwer poczty stwierdzi, że jemu to się listy bez nagłówka To nie podobają. ;)</p>