<!-- subject: Transmisja cyfrowa -->
<!-- date: 2008-02-13 15:53:24 -->
<!-- tags: sygnał cyfrowy, teoria sygnałów, kody korekcyjne -->
<!-- categories: Articles, Techblog -->

<p>Zainspirowany wpisem Michała Górnego postanowiłem napisać coś o transmisji cyfrowej.  Wszak wielkości w naturze rzadko kiedy występują w postaci cyfrowej--aby się takiej doszukać należy zejść aż do poziomu cząstek elementarnych i analizowanie spinów i innych niezrozumiałych dla zwykłego człowieka parametrów.  Jak więc to się dzieje, że komputer operuje na bitach? Co to w ogóle ta telewizja cyfrowa?</p>

<!-- EXCERPT -->

<p>Żeby nie motać za bardzo (i nie udawać, że wiem o czym piszę) ograniczę się na początek do sygnałów przesyłanych przez zwykły kabel miedziany.  Prąd w nim płynący ma zasadniczo dwa parametry--natężenie oraz napięcie--które mają wartości ciągłe przeto są wartościami analogowymi.  Umówmy się na początek, iż sygnał będziemy kodować za pomocą napięcia i załóżmy jednocześnie, że wszystko jest tak zrobione, iż w kablu naszym występują napięcia od 0 do 5 woltów.  Teraz wystarczy jedno proste założenie: Niech wszystko poniżej 1,5 wolta oznacza stan niski, a wszystko powyżej 3,5 woltów oznacza stan wysoki i gotowe!</p>

<p>A co z takim razie z wartościami pomiędzy 1,5 a 3,5 wolta? Są to poziomy niedozwolone i sygnalizujące błąd transmisji.  Podejście takie ukazuje w czym tak naprawdę transmisja cyfrowa jest lepsza od analogowej.  Otóż, w realnym świecie, jeżeli po jednej stronie kabla nadamy sygnał <code>u(t)</code> to po drugiej stronie odczytamy <code>u′(t) = u(t) + delta(t)</code> gdzie <code>delta(t)</code> to jakieś losowe zakłócenia.  W przypadku sygnału analogowego nie mamy żadnej możliwości odfiltrować tych zakłóceń--nie wiadomo wszak czy są to zakłócenia czy prawidłowy sygnał.  Przy transmisji cyfrowej możemy, bo wszak, wystarczy, aby nadawca wysyłał stan niski jako pół, a stan wysoki jako 4,5 wolta i wówczas nawet zakłócenia o wartości jednego wolta nie będą w stanie zaburzyć transmisji, a zakłócenia o wartości do 3 woltów będzie można wykryć.  To czy stan wysoki oznacza jedynkę, a stan niski zero czy na odwrót jest już kwestią wtórną.</p>

<p>A czy możnaby ustalić więcej niż dwa zakresy? Np. wysoki, niski i średni? Oczywiście można.  Wówczas transmisja przebiegałaby szybciej, ale za to byłaby bardziej podatna na zakłócenia.</p>

<p>Dodatkowo sygnał cyfrowy, w przeciwieństwie do analogowego, umożliwia zastosowanie kodów wykrywających błędy.  Dość prymitywną metodą, ukazującą jednak sens, jest suma wszystkich słów o zadanej długości modulo jakaś wartość.  Bardziej zaawansowaną metodą są kody <acronym title="Cyclic redundancy check" xml:lang="en">CRC</acronym> (dodawane przecież do ramek ethernetowych, <acronym title="Internet Protocol" xml:lang="en">IP</acronym>v4 i <acronym title="Transmission Control Protocol" xml:lang="en">TCP</acronym>) projektowane specjalnie dla tego celu. Aby wykryć błąd w transmisji można również użyć innych funkcji mieszających takich jak np. <acronym title="Message-Digest algorithm 5" xml:lang="en">MD5</acronym> (stosowane przy ściąganiu plików; tak jakby ktoś nie wiedział o co biega z tymi plikami <code>CHECKSUM.md5</code>) czy <acronym title="Secure Hash Algorithm 1" xml:lang="en">SHA1</acronym>.</p>

<p>Ponadto, można zastosować kody korekcyjne umożliwiające odtworzenie zakłóconej (do pewnego stopnia przynajmniej) transmisji.  Najprostszym przykładem jest wysyłanie każdego bitu trzy razy.  Dzięki temu, jeżeli odbiorca odbierze dwa razy jedynkę i raz zero to <em>koryguje</em> taką sytuację przyjmując jako odebraną wartość jedynkę (z tego co mi wiadomo, kodowanie takie jest wykorzystywane w niektórych pamięciach ECC).</p>

<p>O wiele wydajniejszym sposobem jest zastosowanie kodów Hamminga, które dzielą bity sekwencji o konkretnej długości na nachodzące na siebie grupy i do każdej z grup dodają po bit parzystości tak, aby w każdej grupie liczba jedynek była parzysta.  Jeżeli jakiś bit zostanie przekłamany bity parzystości dla grup, w których on się znajduje będą miały złą wartość.  Sztuczka polega na takim podziale na grupy, aby widząc, w których grupach nastąpił błąd transmisji móc ten błąd poprawić.  W zależności od liczby dodanych bitów parzystości kod może być w stanie poprawić różną liczbę błędów, a jeszcze większą liczbę przekłamań wykryć.</p>

<p>No i to chyba tyle.  Zupełnie oddzielnym tematem jest przesyłanie sygnałów (czy to analogowych czy cyfrowych) w eterze i jak to się dzieje, że na tym samym terenie może działa jednocześnie wiele stacji radiowych czy telefonicznych i do tego jeszcze możemy rozmawiać przez komórkę stojąc obok kilku access pointów.</p>

<!-- COMMENT -->
<!-- date: 2008-02-13 17:33:17 -->
<!-- nick: radmen -->
<!-- nick_url: http://radmen.jogger.pl -->

<p>Masz błąd: „XML Parsing Error: mismatched tag. Expected: &lt;/p&gt;.<br />
Location: http://mina86.jogger.pl/2008/02/13/transmisja-cyfrowa/<br />
Line Number 67, Column 323:” </p>

<!-- COMMENT -->
<!-- date: 2008-02-13 17:35:56 -->
<!-- nick: Michał Nazarewicz -->
<!-- nick_url: http://mina86.com -->

<p>Dzięki za info. Muszę w końcu nabrać zwyczaju oglądania wpisu po opublikowaniu…</p>

<!-- COMMENT -->
<!-- date: 2008-02-13 17:36:09 -->
<!-- nick: radmen -->
<!-- nick_url: http://radmen.jogger.pl -->

<p>Spoko :)</p>

<!-- COMMENT -->
<!-- date: 2008-02-13 17:36:33 -->
<!-- nick: Michał Nazarewicz -->
<!-- nick_url: http://mina86.com -->

<p>Hehe… fajna sprawa to komentowanie przez jabbera. :P</p>

<!-- COMMENT -->
<!-- date: 2008-02-13 17:37:04 -->
<!-- nick: radmen -->
<!-- nick_url: http://radmen.jogger.pl -->

<p>Inaczej pozostałbyś w błogiej nieświadomości o tym :P</p>

<!-- COMMENT -->
<!-- date: 2008-02-15 18:35:10 -->
<!-- nick: GiM -->
<!-- nick_url: http://gim.jogger.pl -->

<p>„Dodatkowo sygnał cyfrowy, w przeciwieństwie do analogowego, umożliwia zastosowanie kodów wykrywających błędy. […] Innymi sposobami są kody CRC czy nawet MD5.” </p>

<p>może mi się wydaje, ale wychodzi jakbyś traktował MD5 jako EDC/ECC, a on takowym kodem nie jest. Zresztą sam wspominałeś ostatnio o hash-ach.</p>

<!-- COMMENT -->
<!-- date: 2008-02-18 14:49:56 -->
<!-- nick: mina86 -->
<!-- nick_url: http://mina86.com/ -->

<p>Gdyż MD5 może być (i jest) stosowany jako EDC (jako ECC raczej nie). Skoro CRC jest to czemu nie MD5? Zarówno różne wersje CRC jak i MD5 to funkcje mieszające i mogą być wykorzystywane do detekcji błędów.</p>

<!-- COMMENT -->
<!-- date: 2008-02-18 15:18:12 -->
<!-- nick: GiM -->
<!-- nick_url: http://gim.jogger.pl -->

<p>raczej średnio. CRC byl projektowany jako kod wykrywający błędy i ma dość mocne podstawy matematyczne. Właściwości CRC są dokładnie znane, wiadomo jakie rodzaje błędów jest w stanie wykryć a jakie nie, jakie wielomiany dobierać i w jaki sposób stopień wielomianu ma wpływ na możliwości detekcji błędów.<br />
MD5 natomiast jest funkcją hashującą, które opisałeś ogólnie w pierwszym z tej serii artykułów. MD5 jest zaprojektowana by ‘mieszać’ bity i tyle. Za EDC stoi całkiem spora teoria kodów (polecam wykłady Madhu Sudana) MD5 ma się nijak do tej teorii :)<br />
Moim skromnym zdaniem funkcje hashujące a kody wykrywające i korygujące błędy to dwie różne rzeczy i raczej nie należy tych pojęć mieszać.</p>

<!-- COMMENT -->
<!-- date: 2008-02-19 19:16:18 -->
<!-- nick: mina86 -->
<!-- nick_url: http://mina86.com -->

<p>Zmieniłem troszkę artykuł.</p>
