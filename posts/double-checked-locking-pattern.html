<!-- subject: Double-checked locking pattern -->
<!-- date: 2008-04-29 23:46:33 -->
<!-- tags: singleton, double-checked locking -->
<!-- categories: Articles, Techblog, WEiTI -->

<p>Jakiś czas temu w pewnych okolicznościach poruszony został
  wzorzec <i lang="en">double-checked locking singleton</i>, który
  jak powszechnie wiadomo nie jest do końca poprawny.  Wynikła z tego
  krótka dyskusja, której kompilację pozwolę sobie wkleić poniżej
  (gdyż nie jest ona ogólnie dostępna, a nie lubię, gdy informacje się
  marnują).</p>

<!-- EXCERPT -->

<p>Witam wszystkich,</p>

<p>chciałbym odnieść się do poruszonego przeze mnie problemu
  poprawności efektywnego wzorca singletonu dla programów
  wielowątkowych zwanego również <i lang="en">double-checked
  locking pattern</i><sup><a href="#f1" id="fl1">1</a></sup>.  W tym
  celu, na początku przywołam trochę teorii.</p>

<p>Standard C++ definiuje pojęcie <i lang="en">sequence point</i>,
  na bazie którego określa zachowanie programu.  Konkretnie opisuje
  stan środowiska wykonującego program w konkretnych punktach
  sekwencyjnych.  Co się dzieje pomiędzy nimi nie jest powiedziane.
  W szczególności nie jest prawdą, że wyrażenie po prawej stronie
  operatora przypisania musi być wykonane zanim nastąpi przypisanie.
  Bardzo prostym przykładem jest kod:</p>

<pre>
int foo = 0x42;
int bar = 42;
/* 1 */
foo = bar++;
/* 2 */</pre>

<p>w którym standard definiuje, iż w 1. punkcie zmienne <var>foo</var>
  i <var>bar</var> mają wartości odpowiednio 0x42 i 42, a w 2. –
  42 i 43, ale nie określa ich wartości przejściowych.  Kompilator
  może powyższy kod zaimplementować najpierw przypisując
  zmiennej <var>foo</var> wartość zmiennej <var>bar</var>, a potem
  dopiero inkrementując tą drugą<sup><a href="#f2"
  id="fl2">2</a></sup>:</p>

<pre>
foo = bar;
++bar;</pre>

<p>Sugerowałoby to, iż miałem rację twierdząc, iż
  instrukcja <code>instance = new Foo();</code> może spowodować
  uruchomienie konstruktora dopiero po przypisaniu adresu
  przydzielonej pamięci do zmiennej.  Muszę się jednak przyznać, iż
  standardu C++ nie studiowałem tak dogłębnie jak standardu C i nie
  wiem, czy przez przypadek operator new nie wprowadza kolejnego
  punktu sekwencyjnego<sup><a href="#f3" id="fl3">3</a></sup>.
  Gdyby tak było, to kod ten należałoby traktować jak:</p>

<pre>
Foo *new_foo() { return new Foo(); }
/* … */
instance = new_Foo();</pre>

<p>w którym problem nie powinien<sup><a href="#f4"
  id="fl4">4</a></sup> już występować, gdyż wszystkie efekty uboczne
  funkcji muszą zostać wykonane zanim zwróci ona swoją wartość, a więc
  konstruktor musi być wywołany zanim funkcja zwróci adres
  przydzielonej pamięci.</p>

<p>Po tych wszystkich przemyśleniach postanowiłem sprawdzić jak to
  wygląda w praktyce i faktycznie, kompilacja kodu:</p>

<pre>
struct Foo {
    static Foo *instance() {
        static Foo *inst = 0;
        if (!inst) inst = new Foo(0);
        return inst;
    }

    int get() const { return 0; }

    Foo(int p) : param(p) { }

private:
    int param;
};

int main(void) {
    return Foo::instance()->get();
}</pre>

<p>wskazuje, iż wartość do zmiennej inst została przypisana dopiero po
  wywołaniu konstruktora.</p>

<p>Czas na chwilę refleksji.  Przeanalizowany przykład nie potwierdził
  moich zarzutów, ale wcale nie spowodowało to, iż przestałem uważać,
  iż mam rację, że wzorzec ten jest błędny. :) Czemu jestem taki pewny
  siebie? Ponieważ, nawet jeżeli w C++ standard wymaga wywołania
  konstruktora zanim operator new zwróci wynik, to kto mi
  zagwarantuje, że identycznie zachowują się wszystkie języki
  programowania?  Z informacji, które swego czasu do mnie dotarły
  wynika, iż Java oraz C# mają co do tego ździebko odmienne
  zdanie.</p>

<p>Skoro już się tyle rozpisałem to należy też poświęcić trochę uwagi
  poruszonemu (przez kogoś z tyłu sali) problemowi, gdy instrukcja
  przypisania jest nieatomowa.  Zostawiam to na sam koniec po części
  dlatego, że kończy to całą dyskusję, a jeśli chodzi o różne dziwne,
  założenia, że instrukcja przypisania jest zawsze atomowa odpowiadam
  bardzo prostym przykładem: 16-bitowy procesor Intel 8086 (do 80286
  włącznie), w którym dalekie wskaźniki są 32-bitowe, a procesor
  potrafi wykonywać atomowe operacje jedynie na 16-bitowych porcjach
  danych<sup><a href="#f5" id="fl5">5</a></sup>.  Jeżeli ktoś mi
  zarzuci, iż to jakieś przedpotopowe procesory, to z chęcią podam
  drugi przykład: zapis do 32-bitowej zmiennej leżącej na granicy
  linii cache’u<sup><a href="#f6" id="fl6">6</a></sup> powoduje
  w procesorach i386 dwa zapisy przy równoczesnym braku blokowania
  magistrali<sup><a href="#f7" id="fl7">7</a></sup>.</p>

<p>Poza tym artykuł na stronie IBM uświadomił mi<sup><a href="#f8"
  id="fl8">8</a></sup>, iż w grę wchodzi jeszcze kolejność
  wykonywania operacji przez procesor, która wcale nie musi być
  tożsama z kolejnością instrukcji w kodzie maszynowym.  Procesor może
  stwierdzić, iż lepiej będzie najpierw zapisać wskaźnik, a dopiero
  potem wykonać jakieś przypisanie z konstruktora, nawet jeżeli
  napotkał na te instrukcje w odwrotnej kolejności.  W przypadku
  maszyn jednoprocesorowych nie stanowi to problemu, ale w przypadku
  maszyn wieloprocesorowych (wielordzeniowych) już tak.</p>


<h2>Przypisy</h2>
<p><sup><a href="#fl1" id="f1">1</a></sup> Dla osób nieobecnych na
wykładzie, chodzi o:</p>

<pre>
class Foo {
    Foo *getInstance() {
        static Foo *instance = 0;
        if (!instance) {
            Lock lock(mutex);
            if (!instance)
                instance = new Foo();
            }
        }
        return instance;
    }
};</pre>

<p>Twierdzę, iż wzorzec ten jest niepoprawny.</p>

<p><sup><a href="#fl2" id="f2">2</a></sup> Szczerze mówiąc tak
  właśnie bym się spodziewał, że ta instrukcja zostanie
  zaimplementowana, gdyż alternatywą wobec tego jest tworzenie
  niepotrzebnych zmiennych tymczasowych (np. niepotrzebne zużywanie
  rejestru).  Aby sprawdzić swoją intuicję postanowiłem zrobić pewien
  test:</p>

<pre>
[mina86@tuptus ~/code]$ cat foo.c
int main(void) {
    int foo = 42;
    int bar = 0x42;
    foo = bar++;
    return foo + bar;
}
[mina86@tuptus ~/code]$ g++ -S -o foo.s foo.c
[mina86@tuptus ~/code]$ cat foo.s
        .file   "foo.c"
        .text
        .align 2
.globl main
        .type   main, @function
main:
.LFB2:
        leal    4(%esp), %ecx
.LCFI0:
        andl    $-16, %esp
        pushl   -4(%ecx)
.LCFI1:
        pushl   %ebp
.LCFI2:
        movl    %esp, %ebp
.LCFI3:
        pushl   %ecx
.LCFI4:
        subl    $16, %esp
.LCFI5:
        movl    $42, -12(%ebp)
        movl    $66, -8(%ebp)
<b>        movl    -8(%ebp), %eax      ; ### eax = bar ###</b>
<b>        movl    %eax, -12(%ebp)     ; ### foo = eax ###</b>
<b>        incl    -8(%ebp)            ; ### ++bar     ###</b>
        movl    -8(%ebp), %eax
        addl    -12(%ebp), %eax
        addl    $16, %esp
        popl    %ecx
        popl    %ebp
        leal    -4(%ecx), %esp
        ret
.LFE2:
        .size   main, .-main
.globl __gxx_personality_v0
        .ident  "GCC: (GNU) 4.1.2"
        .section        .note.GNU-stack,"",@progbits</pre>

<p>Wyróżnione przeze mnie linie wskazują, iż kompilator zachowuje się
  tak jak przewidziałem.</p>

<p><sup><a href="#fl3" id="f3">3</a></sup> Wydaje się, iż
  w przypadku przeciążania tego operatora sequence point faktycznie
  jest dodawany, z racji faktu, iż jego użycie jest wówczas
  zamaskowanym wywołaniem funkcji, a wywołania funkcji dodają sequence
  point.</p>

<p><sup><a href="#fl4" id="f4">4</a></sup> Nadal jakiś kompilator
  mógłby próbować to optymalizować, ale wówczas nie byłby to
  kompilator zgodny ze standardem C++.</p>

<p><sup><a href="#fl5" id="f5">5</a></sup> Takie samo zachowanie
  występuje rzecz jasna na nowszych generacjach tego procesora
  działających w trybie real.</p>

<p><sup><a href="#fl6" id="f6">6</a></sup> Chyba wystarczy, żeby nie
  była wyrównana do jakiejś mniejszej jednostki.</p>

<p><sup><a href="#fl7" id="f7">7</a></sup> Przynajmniej nie
  znalazłem wzmianki o tym, aby instrukcja mov blokowała magistralę
  w intelowskim Software Developer’s Manual.</p>

<p><sup><a href="#fl8" id="f8">8</a></sup> Link do artykułu, na
  który się powoływałem, gdzieś mi niestety zaginął.</p>

<!-- COMMENT -->
<!-- date: 2008-04-30 08:04:42 -->
<!-- nick: AdamK -->
<!-- nick_url: http://blog.adam.klobukowski.pl -->

<p>Co do dostępu do pamięci i atomowości, to można w skrócie powiedzieć że pamięć obsługiwana jest w podzieleniu na „segmenty” (nie mylić z rejestrem segmentowym i związanym z nim komplikacjami). Jeżeli nasz dostęp mieści się w jednym segmencie to operacja będzie (zazwyczaj) atomowa. Natomiast jeśli dostęp zahacza o dwa segmenty, operacja nie będzie atomowa. (Oczywiście to spore uproszczenie jest)</p>

<!-- COMMENT -->
<!-- date: 2008-04-30 08:14:56 -->
<!-- nick: rozie -->
<!-- nick_url: http://rozie.jogger.pl -->

<p>Ciekawy wpis. Taka mała prośba, czy mógłbyś korzystać z kategorii techblog dla wpisów z kategorii techniczne? Ten wpis jak najbardziej tam pasuje, pozostałe zapewne też, a nie ginęłyby w gąszczu innych.</p>

<!-- COMMENT -->
<!-- date: 2008-04-30 08:41:45 -->
<!-- nick: mina86 -->
<!-- nick_url: http://mina86.com -->

<p><b>rozzie</b>, korzystam. Jednak kategoria Techblog nie jest na mojej stronie wyszcególniana (w większości pokrywa się z Techniczną).</p>

<!-- COMMENT -->
<!-- date: 2008-04-30 08:47:49 -->
<!-- nick: rozie -->
<!-- nick_url: http://rozie.jogger.pl -->

<p>Aha, OK. Jakoś dziś nie zacząłem od techbloga, patrzę w kategorie, a tam nie ma… ;) A szkoda by się marnowało.</p>

<!-- COMMENT -->
<!-- date: 2008-04-30 12:51:41 -->
<!-- nick: Khorne -->
<!-- nick_url: http://blog.rzechonek.net -->

<p>Sama prawda :)</p>

<!-- COMMENT -->
<!-- date: 2008-04-30 18:20:55 -->
<!-- nick: bigfun -->
<!-- nick_url: http://bigfun.jogger.pl -->

<p>Ciekawy wpis. Gdybyś jeszcze odpuścił sobie te przypisy, albo   jakos wczesniej je umieszczal, zamiast na koncu calego arta, byloby ekstra. Skumulowane na końcu utrudniaja czytanie.</p>

<!-- COMMENT -->
<!-- date: 2008-04-30 21:14:12 -->
<!-- nick: mina86 -->
<!-- nick_url: http://mina86.com -->

<p>Dodałem linki, może będzie milej czytać. ;)</p>
