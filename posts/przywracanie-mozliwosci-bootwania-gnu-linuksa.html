<!-- subject: Przywracanie możliwości bootwania GNU/Linuksa -->
<!-- date: 2008-02-12 05:16:12 -->
<!-- tags: linux, mbr, lilo, boot -->
<!-- categories: Articles, Techblog -->

<p>W artykule poniższym zamierzam opisać jak przywrócić
<acronym title="LInux LOader" lang="en">LILO</acronym> jako bootloader w sytuacji, gdy został on
zastąpiony loaderem z Windowsów NT, co w efekcie powoduje niemożność
uruchomienia GNU/Linuksa.  Zakładam, że na dysku zainstalowany jest
zarówno GNU/Linux (którego nie można uruchomić) oraz Windows z serii
NT (w szczególności Windows 2000 i Windows XP, przy pozostałych
Windowsach NT sprawa może wyglądać trochę inaczej).  Co więcej, opis
dotyczy <acronym title="LInux LOader" lang="en">LILO</acronym>, ale ogólna idea może zostać
zastosowana również w przypadku innych bootloaderów (zmieniają się
jedynie pliki konfiguracyjne i polecenie updatowania
bootloadera).</p>

<!-- EXCERPT -->

<p>Należy pamiętać, że mając płytę instalacyjną Windowsów (dotyczy to
przynajmniej <abbr>Win2k</abbr>) można zawsze przywrócić stan MBR
uruchamiający loadera Windowsów, więc w razie jakichś niepowodzeń
można z tego skorzystać. Opisane jest to <a href="#winrescue">na
końcu</a> artykułu.</p>

<p>Informuje również, że opisuję tutaj sposób, który przez niektórych
ludzi (nie wiem czemu) jest niezalecany.  <acronym>IMO</acronym> jest
wygodniejszy, a wcale nie jest gorszy, chyba że ktoś często uruchamia
Windowsa oraz ma włączone wyświetlanie menu Windowsów.  W takim
przypadku będzie zmuszony najpierw przejść przez
<acronym title="LInux LOader" lang="en">LILO</acronym> (czy inny bootloader Linuksa), a potem dopiero
wchodzi do menu Windowsów.  Inny sposób powoduje, że wszystko wygląda
dokładnie na odwrót.</p>

<p>Tradycyjnie, z góry zaznaczam, że nie ponoszę odpowiedzialności za
jakiekolwiek szkody wynikające z korzystania z poniższego opisu.</p>

<h3 id="livecd">LiveCD</h3>

<p>Jeżeli w naszym posiadaniu istnieje jakaś dystrybucja GNU/Linuksa
bootowalna bezpośrednio z <acronym title="Compact Disc" lang="en">CD</acronym> (<abbr title="na przykład">np.</abbr>
Knoppix, LiveSlack), bądź przynajmniej płyta instalacyjna GNU/Linuksa
(<abbr title="na przykład">np.</abbr> Slackware’a) to prawdopodobnie z dużym powodzeniem
można ją użyć do rozwiązania problemu.</p>

<p>Jeśli przy bootowaniu z <acronym title="Compact Disc" lang="en">CD</acronym> odpala się
<acronym title="LInux LOader" lang="en">LILO</acronym> i czeka na wpisanie magicznych parametrów lub
wciśnięcie entera to jest duża szansa, że wystarczy wpisać:
<code><i>&lt;kernel&gt;</i> root=/dev/<i>&lt;rootdev&gt;</i> ro
noinitrd</code>, gdzie <i>&lt;kernel&gt;</i> to nazwa jądra (jaka
konkretnie ma być powinno być gdzieś napisane na ekranie, przykładowo
dla płytki instalacyjnej Slackware’a w 99% przypadków jest
to <code>bare.i</code>), a <i>&lt;rootdev&gt;</i> to partycja, na której
jest root file system (<abbr title="to jest">tj.</abbr> "<code>/</code>"; <abbr title="na przykład">np.</abbr>
u mnie jest to
<code>hda1</code>).  Cała linijka może wyglądać tak: <code>bare.i
root=/dev/hda1 ro noinitrd</code>.</p>

<p>Jeżeli nie masz zielonego pojęcia jakie winno być
<i>&lt;rootdev&gt;</i> to na 99% gdzieś w <code>/etc/lilo.conf</code>
(Zawczasu plik <code>/etc/lilo.conf</code> można bez większych problemów
odczytać odpalając Linuksa z płyty.  Należy jedynie pamiętać, żeby
potem odczytać prawidłowy plik (<abbr title="to jest">tj.</abbr> ten z dysku))
znajdziesz opcje root z odpowiednim wpisem.  Będzie ona poprzedzona
wpisem <code>image = <i>&lt;costam&gt;</i></code>, <abbr title="na przykład">np.</abbr>:</p>

<pre>
image = /boot/bzImage
  root = /dev/hda1</pre>

<p>Jeżeli po wciśnięciu ENTER wszystko będzie działać poprawnie i
odpali się zainstalowany na dysku GNU/Linux to można przejść do <a
href="#liloinst">instalacji <acronym title="LInux LOader" lang="en">LILO</acronym></a>.  W przeciwnym
wypadku należy próbować innych sztuczek:</p>

<h3 id="chroot">LiveCD i chroot</h3>

<p>Spróbujmy więc uruchomić GNU/Linuksa z płyty, przy czym najlepiej
w trybie single lub przynajmniej w trybie tekstowym (chociaż prawdę
mówiąc włączone iXy nie powinny mieć większego znaczenia).  Następnie
(będąc zalogowanym jako root) zamontować gdzieś root file system
z dysku (<abbr title="na przykład">np.</abbr> do <code>/mnt/root</code>) po czym "zchrootować"
do tego katalogu i na wszelki wypadek zamontować wszystkie partycje.
Całość można wykonać następującym poleceniem: <code>mkdir /mnt/root
&amp;&amp; mount /dev/<i>&lt;rootdev&gt;</i> /mnt/root &amp;&amp;
chroot /mnt/root &amp;&amp; mount -a &amp;&amp; echo OK</code>
(<i>&lt;rootdev&gt;</i> to ciągle ta sama partycja z root file
systemem).</p>

<p>Jest pewne niezerowe prawdopodobieństwo (w gruncie rzeczy zawsze
jest jakieś prawdopodobieństwo), że wszystko zadziała prawidłowo
i jeśli tak to wystarczy już zainstalować to nieszczęsne
<acronym title="LInux LOader" lang="en">LILO</acronym>.</p>

<h3 id="liloinst">Instalacja <acronym title="LInux LOader" lang="en">LILO</acronym></h3>

<p>Czas zmodyfikować plik <code>/etc/lilo.conf</code> (oczywiście wszystko
należy wykonywać jako root).  Przede wszystkim należy upewnić się co
do wartości opcji <code>boot</code>, należy podać: <code>boot =
/dev/hda</code> .  Następnie dodać wpis z Windowsami - będzie on
wyglądał mniej więcej tak:</p>

<pre>
other = /dev/<i>&lt;windev&gt;</i>
  label = windows</pre>

<p>gdzie <i>&lt;windev&gt;</i> to partycja z dyskiem C Windowsów
(<abbr title="na przykład">np.</abbr> <code>hda2</code>).  Aby się upewnić co to tam jest
można odpalić polecenie: <code>fdisk -l /dev/hda</code> i wyszukać
pierwszą partycję, która w kolumnie System ma „Win95” lub „FAT16”.
Dodatkowo, partycja ta powinna być oznaczona gwiazdką w kolumnie Boot.
Jeżeli nie jest to może być lipnie. ;) Ja mam coś takiego:</p>

<pre>
Disk /dev/hda: 120.0 GB, 120034123776 bytes
255 heads, 63 sectors/track, 14593 cylinders
Units = cylinders of 16065 * 512 = 8225280 bytes

   Device Boot      Start         End      Blocks   Id  System
/dev/hda1               1         625     5020312   83  Linux
/dev/hda2   *         626        1875    10040625    c  W95 FAT32 (LBA)
/dev/hda3            1876       14568   101956522+   5  Extended
/dev/hda4           14569       14593      200812+  82  Linux swap
/dev/hda5            1876        2175     2409749+  83  Linux
/dev/hda6            2176        2475     2409749+  83  Linux
/dev/hda7            2476       14568    97137022   83  Linux</pre>

<p>Aby się dodatkowo upewnić co do trafności wyboru, można odpalić
jeszcze polecenie <code>mount</code> i tam (jeżeli partycje windowsowe są
podmontowane) powinna być gdzieś szukana informacja.  Dla przykładu, u
mnie jedna z linijek wygląda następująco (przełamanie linii dodane
ręcznie):</p>

<pre>
/dev/hda2 on /C type vfat (rw,umask=0,shortname=winnt,codepage=852,
                           quiet,iocharset=iso8859-2)</pre>

<p>Warto również sprawdzić, czy w pliczku <code>/etc/lilo.conf</code> jest
opcja <code>prompt</code>, a <code>timeout</code> jest ustawiony na conajmniej
10 (jest on podawany w dziesiątych sekundy).  Po wprowadzeniu
koniecznych zmian wystarczy odpalić LILO poleceniem:
<code>lilo -v</code></p>

<p>Jeżeli wszystko pójdzie dobrze to przy następnym reboocie winien
pokazać się napis "<i>LILO</i>" i powinniśmy móc wybrać system
operacyjny.  Jeżeli nic nie będzie się chciało włączyć, należy
skorzystać z płyty instalacyjnej Windowśów, żeby przywrócić poprzedni
MBR.</p>

<h3 id="winrescue">Przywracanie MBR Windowsów</h3>

<p>Aby przywrócić poprzednie ustawienia wystarczy zabootować z płyty
instalacyjnej Windowsów i szukać tam czegoś takiego co się zwie Rescue
Console.  Zaraz po starcie instalatora trzeba wybrać opcję naprawiania
systemu (wciskając przycisk R), a potem wybrać konsolę (wciskając C) -
może to się różnić zależnie od wersji Windowsów.  Po zalogowaniu się
(wymagane jest hasło administratora) wystarczy uruchomić polecenie:
<code>fixmbr</code> i zrestartować komputer.</p>

<!-- COMMENT -->
<!-- date: 2008-02-12 18:52:59 -->
<!-- nick: Stanisław ‘dozzie’ Klekot -->
<!-- nick_url: http://dozzie.jogger.pl -->

<p>Przeprazam bardzo, ale Slackware i pochodne Slaksa w żadnym przypadku nie są dystrybucjami GNU/Linuksa, tylko po prostu Linuksa.</p>

<!-- COMMENT -->
<!-- date: 2008-02-12 18:56:01 -->
<!-- nick: mina86 -->
<!-- nick_url: http://mina86.com -->

<p>Jasne… A te całe coreutils, binutils, findutils, bash i wiele innych to Linus T. też sam napisał na poczekaniu?</p>

<!-- COMMENT -->
<!-- date: 2008-02-12 19:22:36 -->
<!-- nick: Stanisław ‘dozzie’ Klekot -->
<!-- nick_url: http://dozzie.jogger.pl -->

<p>A Apache, X.Org, KDE, GNOME, zsh, BerkeleyDB, Busyboksa, wszystkie daemony *cron i masę innych to niby GNU stworzyło?</p>

<!-- COMMENT -->
<!-- date: 2008-02-12 19:25:01 -->
<!-- nick: mina86 -->
<!-- nick_url: http://mina86.com -->

<p>A mówię, że stworzyło? Ale to co potocznie ludzie nazywają Linuksem jest bardziej GNU niż Linux.</p>

<!-- COMMENT -->
<!-- date: 2008-02-12 19:32:17 -->
<!-- nick: Stanisław ‘dozzie’ Klekot -->
<!-- nick_url: http://dozzie.jogger.pl -->

<p>Tylko jeśli się uprzeć i pousuwać wszystkie użyteczne programy, zostawiając li tylko coreutils i gcc.</p>

<!-- COMMENT -->
<!-- date: 2008-02-12 19:38:37 -->
<!-- nick: mina86 -->
<!-- nick_url: http://mina86.com -->

<p>Ośmielę się nie zgodzić. Linux to samo jądro, stosunkowo niewielka część systemu operacyjnego. Narzędzia GNU stanowią, w moim odczuciu, znacznie większą część całości. Cała reszta: Apache, X.Org, KDE, GNOME, zsh, BDB itp są kolejnymi składowymi. Dlatego właśnie uważam, iż w „Linuksach” więcej jest GNU niż Linuksa.</p>

<!-- COMMENT -->
<!-- date: 2008-02-12 19:43:43 -->
<!-- nick: Stanisław ‘dozzie’ Klekot -->
<!-- nick_url: http://dozzie.jogger.pl -->

<p>Ciekawe. Bez GNU da się całkiem przyzwoicie obejść (Mikrotiki wszelkiej maści, Maemo, Familiar…), a bez kernela linuksowego GNU jest praktycznie bezużyteczny. To po raz.</p>

<p>Poza tym Linux to nie samo jądro, ale również właśnie cały śmietnik userspace’owy, wliczając libc, kompilatory, powłoki, środowisko graficzne i tak dalej. Dlatego mówiąc o jądrze nie mówi się o Linuksie, tylko o kernelu Linuksa.</p>

<!-- COMMENT -->
<!-- date: 2008-02-12 19:50:57 -->
<!-- nick: mina86 -->
<!-- nick_url: http://mina86.com -->

<p>Narzędzia GNU możesz zainstalować na Solarisie. Nie potrzebujesz do tego wcale Linuksa.</p>

<p>A z nazewnictwem, jak widać, bywa różnie. Dla mnie Linux to samo jądro. Niby czemu „cały śmietnik” miałby się również nazywać Linux? Wszakże w skład tego „śmietnika” wchodzi wiele programów, które mogą sobie bardzo dobrze radzić bez Linuksa.</p>

<!-- COMMENT -->
<!-- date: 2008-02-12 19:59:13 -->
<!-- nick: Stanisław ‘dozzie’ Klekot -->
<!-- nick_url: http://dozzie.jogger.pl -->

<p>A próbowałeś kompilować narzędzia projektu GNU na rzeczonym Solarisie? Bo o ile dobrze pamiętam, trzeba trochę je było poprawiać zanim się skompilowały i zadziałały. Poza tym czy to byłby już GNU/Solaris? W żadnym przypadku.</p>

<!-- COMMENT -->
<!-- date: 2008-02-12 20:09:34 -->
<!-- nick: mina86 -->
<!-- nick_url: http://mina86.com -->

<p>Nie próbowałem, ale z powodzeniem korzystam z binutils, basha i gcc na moim uczelnianym koncie na Solarisie. Czy byłby to GNU/Solaris można się sprzeczać, ale pomiędzy Solarisem, a Linuksem jest taka podstawowa różnica, że Solaris od zawsze było nazwą całego systemu operacyjnego, a Linux to nazwa jądra.</p>
