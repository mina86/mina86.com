<!-- subject: Wrażenia z Gentoo -->
<!-- date: 2008-02-12 05:19:04 -->
<!-- tags: linux, gentoo -->
<!-- categories: Articles, Reviews -->

<p id="prologue">Ostatnio, przy okazji zmiany systemu plików z Reiser4
 na <a href="https://en.wikipedia.org/wiki/Ext3">ext3</a> postanowiłem
 zainstalować <a href="https://www.gentoo.org/">Gentoo</a>.  Głównym
 motywem był jednak nie system plików, a fakt posiadania 64 bitowego
 procesora, który nie jest wspierany
 przez <a href="http://www.slackware.org/">Slackware</a> -
 dystrybucję, którą używam.  Tak, wiem
 o istnieniu <a href="http://www.slamd64.com/">Slamd64</a>, ale od tej
 dystrybucji wolę trzymać się z daleka… (Update: Na chwilę obecną, gdy
 dodaję ten wpis do Joggera, mogę powiedzieć, że Slamd64 12.0 nie jest
 wcale takie złe i działa całkiem stabilnie i przyjemnie.)

<!-- FULL -->

<p>Poniższego artykułu nie należy traktować jako opisu rzetelnych
 badań, ale jako moją prywatną opinię na temat Gentoo oraz różnych
 aspektów z nim związanych.

<p>Chciałbym również zaznaczyć, że początkowo nie byłem do Gentoo
 nastawiony negatywnie.  Owszem, żałowałem trochę, że odchodzę od
 Slackware’a, ale mimo wszystko cieszyłem się z myśli, że w końcu
 wykorzystam pełen potencjał swojej 64 bitowej maszyny.

<h2 id="compilation">Kompilacja</h2>

<p>Gentoo jest najbardziej znane z tego, że mało jest tam tzw. <i>paczek</i> i wszystko należy kompilować ręcznie.
 Pojawia się pytanie po co?
 W <a href="http://openbsd.chem.uw.edu.pl/faq/pl/index.html">FAQ-u
 OpenBSD</a> <a href="http://openbsd.chem.uw.edu.pl/faq/pl/faq5.html#WhySrc">wyczytać
 można</a> co następuje:

<blockquote>
 <p>Dlaczego potrzebuję systemu zbudowanego ze źródeł?
 <p>Właściwie, jest bardzo prawdopodobne że nie potrzebujesz.
 <p>Kilka powodów dlaczego NIE budować ze źródeł: […]
 <ul>
   <li><strong>Nie</strong> uzyskasz lepszej wydajności systemu poprzez
     zbudowanie go ze źródeł.
   <li>Zmiany opcji kompilatora mogą bardziej zepsuć twój system niż go
     udoskonalić.
 </ul>
</blockquote>

<p>Można się zastanawiać czy stwierdzenia powyższe dotyczą jedynie <a
 href="http://www.openbsd.org/">OpenBSD</a> czy też przenoszą się do
 świata GNU/Linuksa.  Z pobieżnych testów dozziego wynika, że
 istotnie — flagi kompilatora nieznacznie wpływają na szybkość
 działania aplikacji toteż aplikacja skompilowana dla procesora i486
 z optymalizacją dla i686 będzie działać praktycznie tak samo szybko
 jak ta sama aplikacja skompilowana dla procesora i686.

<p>Pozostaje jednak konfiguracja samego programu przed skompilowaniem
 (np. przy użyciu <code>./configure</code>).  Sytuacja tutaj wygląda
 w zasadzie podobnie.  Poza tym, w Gentoo zmiana tych opcji odbywa się
 poprzez zmienną <code>USE</code> tak, że <code>emerge</code> samo
 automatycznie wszystko ustawia i kompiluje potrzebne pakiety.
 Oznacza to, że prędzej czy później jakaś paczka, która została
 skompilowana z minimalną liczbą opcji, np. bez obsługi
 <a href="http://www.postgres.org/">PostgreSQL</a>-a, nagle zostanie
 przekompilowana z jego obsługą, bo chcieliśmy, żeby jakaś inna
 aplikacja tą bazę danych obsługiwała więc dodaliśmy odpowiedni wpis
 do <code>USE</code>.

<p>Oczywiście można edytować <i>ebuild</i>y, ale w takim razie po co
 ten cały <code>emerge</code> i <code>portage</code>, skoro i tak będzie
 trzeba ręcznie konfigurować programy?  W tym momencie czym to się
 różni od ściągnięcia źródeł paczki Slackware’a i edycji
 <i>SlackBuild</i>a? Moim zdaniem niczym.

<p>Mogę jeszcze dodać, że w moim przypadku Gentoo, w którym wszystko
 było kompilowane z odpowiednimi flagami i jako aplikacje 64 bitowe
 działał zauważalnie wolniej niż Slackware, w którym część paczek była
 dla i486, a część i686.

<h2 id="auto">Automatyka i zależności</h2>

<p>Nie mam nic przeciwko automatyce.  Napisałem nawet sporo małych
 skryptów, które pomagają mi wykonywać różne małe czynności jak
 i większe takie jak <code>installkernel</code> (wchodzący w skład <a
 href="http://tinyapps.sourceforge.net">TinyApps</a>) pozwalający na
 całkowite zautomatyzowanie procesu kompilacji i instalacji kernela.
 Jednakże, automaty mają robić to co chce od nich użytkownik, a nie to
 co one myślą, że chce użytkownik.  Dlatego właśnie nie lubię
 zależności.  Systemy z zależnościami myślą, że wiedzą lepiej co mają
 zainstalować, gdy tymczasem użytkownik mógł w międzyczasie
 zainstalować coś ręcznie.  Jak tak zrobiłem np.
 z kernelem i jego źródłami.  Ostatecznie coś tam wyczarowałem co
 teoretycznie miało spowodować, że <code>emerge</code> miał myśleć, że
 paczka ze źródłami kernela jest zainstalowana, ale jakoś niezbyt
 chciało to działać.

<p>Rzecz jasna można robić <i>ebuild</i>a, ale skoro wszystko robi się
 automatycznie to dlaczego mam tam grzebać? ;) O wiele bardziej
 odpowiada mi sytuacja, gdy nie ma zależności.  W Slacku działa to
 całkiem dobrze - jeżeli zainstaluje się jakąś paczkę i brakować jej
 będzie zależności to przy uruchomieniu aplikacji widać komunikat
 błędu z informacją, że brakuje jakiejś biblioteki.  Wystarczy
 doinstalować paczkę, w której się ona znajduje i po sprawie.

<p>Wiele osób zarzuca systemom bez zależności, że skompilowanie czegoś
 lub dodanie jakiejś paczki jest mordęgą, bo trzeba ręcznie polować na
 setki zależności.  Zupełnie nie wiem o co takim ludziom chodzi!
 Często kompiluje sobie różne programy (które zazwyczaj szybko
 wywalam) i rzadko mi się zdarza, żebym musiał doinstalowywać jakieś
 biblioteki - zazwyczaj wszystko jest.  A aplikacje, które wymagały
 więcej niż jednej biblioteki, można zliczyć na palcach jednej
 ręki.

<p>Należy również pamiętać, że system zależności z błędami jest
 znacznie gorszy (pod każdym względem) od systemu bez zależności.  Co
 jeżeli ktoś źle wpisze jakie pakiety są wymagane przez paczkowaną
 przez siebie aplikację? W końcu jeżeli w repozytorium jest kilka
 tysięcy programów i bibliotek to wcale nie trudno o pomyłkę.
 Konsekwencje takiego błędu mogą być często opłakane a już na pewno
 irytujące.

<h2 id="enough">Miarka się przebrała</h2>

<p>W zasadzie na początku Gentoo całkiem mi się podobał.  Wielu
 krzyczało, że instalacja tego to koszmar, ale jakoś tego tak nie
 odczułem.  Szkoda tylko, że <code>portage</code> (czy tam
 <code>emerge</code>) zaczął w pewnym momencie ściągać wszystko
 z Internetu, gdy tymczasem przede mną leżała płytka z wypalonymi
 pakietami binarnymi i czymś tam jeszcze - niby nic, ale dla kogoś
 o niezbyt szybkim łączu to spora strata czasu.

<p>Byłem w stanie wybaczyć temu systemowi, że bezsensownie (moim
 zdaniem) ściąga źródła wszystkiego z Internetu i traci czas na
 kompilacje, ale miarka się przebrała, gdy postanowiłem wszystko
 uaktualnić.  Niby wszystko jest najnowsze, ale jako, że gość sam mi
 wszystko instalował to ostatecznie nie do końca wiedziałem co mam na
 dysku, a przecież wydanie komendy do aktualizacji wszystkich pakietów
 na pewno nie zaszkodzi.

<p>Tak właśnie myślałem.  I grubo się myliłem.

<p>Po jakimś czasie <code>emerge</code> przerwał pracę z jakimś błędem.
 Nie byłem w stanie uruchomić żadnego programu - w większości próby
 odpalenia czegokolwiek kończyły się wdzięcznym <i
 lang="en">command not found</i>.  W takim razie zrestartowałem
 komputer i wówczas odkryłem co się stało - <code>emerge</code> wywalił
 całe <code>coreutils</code> (czy jak ta paczka się nazywa na Gentoo) lub
 jakąś podobną, krytyczna do działania systemu paczkę co skutecznie
 uniemożliwiło mi dalsze z niego korzystanie.  Od tego momentu Gentoo
 jest niemile widziany na moim dysku.

<h2 id="epilogue">Epilog</h2>

<p>Niektórzy twierdzą, że Gentoo jest dla osób, które chcą wszystko
 dopieścić w swoim systemie, ale sorry…  Moim zdaniem nie opłaca się
 kompilować jakiejś aplikacji przez dzień czy dwa, żeby uruchamiała
 się o milisekundę krócej.  Największy problem polega na tym, że
 kompilacja ma sens tam gdzie stawianie Gentoo trwałoby miesiące,
 czyli na wolnych komputerach, bo właśnie tam różnice prędkości są
 najbardziej zauważalne.

<p>Nie twierdze, że ręczna kompilacja to coś złego.  Sam kompiluje
 niektóre aplikacje pomimo, że są one dostępne spaczkowane dla
 Slackware’a.  Zauważam jedynie, że gdzieś trzeba postawić granicę
 i Gentoo moim zdaniem tą granicę przekroczył.  Wiele osób mówi
 o mnie, że jestem maniakiem, bo potrafię siedzieć godzinami
 i konfigurować jakiś program
 (<a href="http://www.fvwm.org/">FVWM</a>-a konfigurowałem kilka dni),
 ale okazuje się, że blado wypadam na tle użytkowników Gentoo (bez
 obrazy dla kogokolwiek), którzy potrafią godzinami kompilować
 przeróżne aplikacje.

<!-- COMMENT -->
<!-- date: 2013-10-03 19:31:04 -->
<!-- nick: Funfel -->

<p>Za szybko się poddałeś. Sporo trzeba poczytać w Necie o Gentoo nawet kilkakrotnie aby go ogarnąć. Ja instalując ten system jakiś rok temu też miałem wiele problemów ale nauczyłem się jak je pokonywać i teraz cieszę się z tego systemu i raczej go nie usunę.

<!-- COMMENT -->
<!-- date: 2013-10-03 21:02:57 -->
<!-- nick: mina86 -->
<!-- nick_url: http://mina86.com -->

<p>Me… Slackware ma oficjalne wsparcie dla x86_64, więc nie mam powodu, żeby szukać czegoś innego.
